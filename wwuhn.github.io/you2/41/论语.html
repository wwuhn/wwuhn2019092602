<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<base target="_blank" />
<meta http-equiv="Content-Type" content="text/html; charset=utf-8" />
<title></title>
<script type="text/javascript">
var userAgent = navigator.userAgent.toLowerCase();
var browser = 
	(browser = userAgent.match(/qqbrowser\/([\d.]+)/))?"qqbrowser/"+browser[1]:
	(browser = userAgent.match(/se\s+2.x/))?"sogou/2.x": //sougou
	(browser = userAgent.match(/msie\s+([\d.]+)/))?"msie/"+browser[1]: //ie
	(browser = userAgent.match(/chrome\/([\d.]+)/))?"chrome/"+browser[1]: //chrome
	(browser = userAgent.match(/firefox\/([\d.]+)/))?"firefox/"+browser[1]: //firefox
	(browser = userAgent.match(/version\/([\d.]+)\s+safari\/([\d.]+)/))?"safari/"+browser[1]: //safari
	(browser = userAgent.match(/opera\/([\d.]+)([\w\W]+)version\/([\d.]+)/))?"opera/"+browser[3]: //opera
	"other browser";
	var browser4 = browser.substr(0,2);
//实现回到页面顶部  
function goTopEx(){  
	var obj=document.getElementById("goTopBtn"); 
	var obj2=document.getElementById("shangy"); 
	var obj3=document.getElementById("xiay");
	var obj4=document.getElementById("goBottom");  
	
	function getScrollTop(){  
		if(browser4=="ch"){
			//chrome
			//chrome63.0.3239.132对DTD XHTML 1.0不再支持body.scrollTop属性，只支持documentElement.scrollTop 
			return document.documentElement.scrollTop; 
		}else{
			//IE、firefox
			return document.documentElement.scrollTop;  
		}  
	}
	function setScrollTop(value){ 
		if(browser4=="ch"){ 
			//chrome
			document.documentElement.scrollTop=value; 
		}else{  
			//IE、firefox
			document.documentElement.scrollTop=value;  
		} 
	}     
	window.onscroll=function(){getScrollTop()>50?obj.style.display="":obj.style.display="none";
	getScrollTop()>100?obj2.style.display="":obj2.style.display="none";
	document.body.clientHeight-getScrollTop()>650?obj3.style.display="":obj3.style.display="none";
	document.body.clientHeight-getScrollTop()>650?obj4.style.display="":obj4.style.display="none";
	}  
	obj.onclick=function(){  
		var goTop=setInterval(scrollMove,10);  
		function scrollMove(){  
				setScrollTop(getScrollTop()/1.1);  
				if(getScrollTop()<1)clearInterval(goTop);  
		}  
	}  
}  
function downn(){
	if(browser4=="ch"){
		//chrome
		window.scrollBy(0,document.body.clientHeight);
	}else{
		//IE、firefox
		window.scrollBy(0,document.documentElement.clientHeight*1000); 
	}
}
</script>
<script>
function changePage(){ 
	var page = document.getElementById("container");
	page.style.background="black";
	page.style.color="white";
	page.style.fontSize="22px";
	page.style.fontFamily="MV boli";
}
document.write('<div style="position:fixed; right: 10px; top:20px; color:#eee;">背景颜色<br><select name=bcolor id=bcolor onchange="javascript:document.body.style.background=this.options[this.selectedIndex].value;"><option style="background-color: #ffffff" value="#ffffff">白色</option><option style="background-color: #f6f6f6" value="#f6f6f6">银灰</option><option style="background-color: #e4ebf1" value="#e4ebf1">淡蓝</option><option style="background-color: #e6f3ff" value="#e6f3ff">蓝色</option> <option style="background-color: #eeeeee" value="#eeeeee">淡灰</option><option style="background-color: #eaeaea" value="#eaeaea">灰色</option>  <option style="background-color: #e4e1d8" value="#e4e1d8">深灰</option><option style="background-color: #e6e6e6" value="#e6e6e6">暗灰</option><option style="background-color: #eefaee" value="#eefaee">绿色</option><option style="background-color: #ffffed" value="#ffffed">明黄</option><option style="background-color: #333333" value="#333333">黑色</option></select><br>字体颜色<br><select name=txtcolor id=txtcolor onchange="javascript:document.getElementById(\'container\').style.color=this.options[this.selectedIndex].value;"> <option value="#000000">黑色</option><option value="#ff0000" style="color:red;">红色</option><option value="#006600" style="color:green;">绿色</option><option value="#0000ff" style="color:blue;">蓝色</option><option value="#660000" style="color:#006600;">棕色</option><option value="#ffffff">白色</option></select><br>字体大小<br><select name=fontsize id=fonttype onchange="javascript:document.getElementById(\'container\').style.fontSize=this.options[this.selectedIndex].value;"> <option value="12px" >小号</option> <option value="14px" >较小</option> <option value="19px" >中号</option> <option value="19px" >默认</option><option value="22px" >较大</option><option value="25px" >大号</option><option value="35px" >35px</option><option value="45px" >45px</option><option value="55px" >55px</option><option value="65px" >65px</option><option value="75px" >75px</option><option value="85px" >85px</option><option value="95px" >95px</option></select>><br>字体类型<br><select name=fonttype id=fonttype onchange="javascript:document.getElementById(\'container\').style.fontFamily=this.options[this.selectedIndex].value;"> <option value="宋体" >宋体</option> <option value="MV boli" style="font-family:MV boli">MV boli</option> <option value="隶书" style="font-family:隶书">隶书</option> <option value="黑体" style="font-family:黑体">黑体</option><option value="楷体" style="font-family:楷体">楷体</option><option value="幼圆" style="font-family:幼圆">幼圆</option><option value="华文中宋" style="font-family:华文中宋">华文中宋</option><option value="华文行楷" style="font-family:华文行楷">华文行楷</option><option value="微软雅黑" style="font-family:微软雅黑">微软雅黑</option><option value="Arial" style="font-family:Arial">Arial</option><option value="Vrinda" style="font-family:Vrinda">Vrinda</option><option value="Tahoma" style="font-family:Tahoma">Tahoma</option><option value="Courier" style="font-family:Courier">Courier</option><option value="Times" style="font-family:Times">Times</option><option value="Georgia" style="font-family:Georgia">Georgia</option><option value="Lucida" style="font-family:Lucida">Lucida</option></select><br><a onClick="changePage()" target="_self" id="changepage">黑底白字</a></div>');   
</script>
<style type="text/css">
#tbrowser a:linked container a:visited{
	font-size:18px;
	text-decoration:none;
}
a:link{
	text-decoration:none;
	}
#container{
	font-size:1.2em;
	margin:auto;
	font-family:"宋体";
	width:65.29%;
	line-height:1.6em;
}
P{
	margin-top:16px;
	margin-bottom:16px;
	text-indent:2em;
}
.uls{
	color:#CC6666;
	font-weight:bold;
}
.uls>ol{
	list-style:none;
	font-weight:normal;
	list-style:lower-latin;
	color:#000000;
	line-height:1.3em;
}
h2{
	font-size:20px;
	font-weight:bold;
	margin-top:15px;
	margin-bottom:0px;
	text-indent:0em;
}

#goTopBtn, #goBottom, #shangy, #xiay, #ftsize1, #ftsize2, #ftsize3{
	width: 18px;
    line-height: 1.2;
    padding: 5px 0;
    font-size: 12px;
    text-align: center;
    position: fixed;
	right: 10px;
    cursor: pointer;
    filter: Alpha(opacity=30);
	opacity=.3;
	font-weight:bold;
}
#goTopBtn, #goBottom, #ftsize1, #ftsize3  {
    background-color:#999;
    color:#000;
}
#shangy, #xiay, #ftsize2{
    background-color: #bbb;
    color: #000;
}
#ftsize1{
	bottom:240px;
}
#ftsize2{
	bottom:214px;
}
#ftsize3{
	bottom:188px;
}

#goTopBtn{
    bottom: 105px;
}
#goBottom {
    bottom: 30px;
}
#shangy {
    bottom: 80px;
}
#xiay {
    bottom: 55px;
}
#goTopBtn:hover, #goBottom:hover, #shangy:hover, #xiay:hover, #ftsize1:hover, #ftsize2:hover, #ftsize3:hover{
	background-color:#ccc;
	border:#ccc 0px solid;
}
#goTopBtn a:link, #goBottom a:link, #xiay a:link, #shangy a:link, #ftsize1 a:link, #ftsize2 a:link, #ftsize3 a:link {
	text-decoration: none;
	color:white;
}
img{
	margin-right:2em;
	text-indent:2em;
	border:0;
}
.picsay{
	color:#930;
	font-size:90%;
	line-height:110%;
	margin-top:-12px;
	padding:0;
}
.remark{
	color:#930;
	font-size:90%;
	line-height:140%;
	margin-top:-12px;
	text-indent:0em;
	padding:0;
}
.ref{
	color:#930;
	font-size:95%;
	line-height:150%;
	margin-top:-12px;
	text-indent:2em;
	padding:0;
}
pre{
	font-size:120%;
	line-height:130%;
	padding:0;
	//background-color:#f6f6f6;
	//background-color:#fff5ee;
	//background-color:#ffe;
	background-color:#eee;
	padding:8px;
	}
.code0, .code2, .code4{
	font-size:95%;
	line-height:110%;
	margin-top:-12px;
	padding:0;
	//background-color:#D9D1CA;
	//background-color:#f6f6f6;
	//background-color:#fff5ee;
	background-color:#ffe;
}
.code0{
	color:red;
	text-indent:0em;
}
.code2{
	color:#930;
	text-indent:2em;
}
.code4{
	color:blue;
	text-indent:4em;
}
sub,sup{
	font-size:80%;
	color:red;
}
</style>
</head>

<body>

<div id="container">





<h4>论语</h4>

<p>
</p>

<p>论语目录
</p>

<p>学而篇	为政篇	八佾篇	里仁篇	公冶长篇	
</p>

<p>					
</p>

<p>雍也篇	述而篇	泰伯篇	子罕篇	乡党篇	
</p>

<p>					
</p>

<p>先进篇	颜渊篇	子路篇	宪问篇	卫灵公篇	
</p>

<p>					
</p>

<p>季氏篇	阳货篇	微子篇	子张篇	尧曰篇	
</p>

<p>学而篇第一
</p>

<p>1 .1 子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”
</p>

<p>1 .2 有子曰：“其为人也孝弟，而好犯上者，鲜矣；不好犯上，而好作乱者，未之有也。君子务本，本立而道生。孝弟也者，其为仁之本与！”
</p>

<p>1 .3 子曰：“巧言令色，鲜矣仁！”
</p>

<p>1 .4 曾子曰：“吾日三省吾身：为人谋而不忠乎？与朋友交而不信乎？传不习乎？”
</p>

<p>1 .5 子曰：“道千乘之国，敬事而信，节用而爱人，使民以时。”
</p>

<p>1 .6 子曰：“弟子，入则孝，出则悌，谨而信，泛爱众，而亲仁。行有馀力，则以学文。”
</p>

<p>1 .7 子夏曰：“贤贤易色；事父母，能竭其力；事君，能致其身；与朋友交，言而有信。虽曰未学，吾必谓之学矣。”
</p>

<p>1 .8 子曰：“君子不重，则不威；学则不固。主忠信，无友不如已者。过则勿惮改。”
</p>

<p>1 .9 曾子曰：“慎终追远，民德归厚矣。”
</p>

<p>1 .10 子禽问于子贡曰：“夫子至于是邦也，必闻其政，求之与？抑与之与？”子贡曰：“夫子温、良、恭、俭、让以得之。夫子之求之也，其诸异乎人之求之与？”
</p>

<p>1 .11 子曰：“父在，观其志；父没，观其行；三年无改于父之道，可谓孝矣。”
</p>

<p>1 .12 有子曰：“礼之用，和为贵。先王之道，斯为美；小大由之。有所不行，知和而和，不以礼节之，亦不可行也。”
</p>

<p>1 .13 有子曰：“信近於义，言可复也。恭近於礼，远耻辱也。因不失其亲，亦可宗也。”
</p>

<p>1 .14 子曰：“君子食无求饱，居无求安，敏於事而慎於言，就有道而正焉，可谓好学也已。”
</p>

<p>1 .15 子贡曰：“贫而无谄，富而无骄，何如？”子曰：“可也。未若贫而乐，富而好礼者也。”子贡曰：“《诗》云：‘如切如磋，如琢如磨’，其斯之谓与？”子曰：“赐也，始可与言《诗》已矣，告诸往而知来者。”
</p>

<p>1 .16 子曰：“不患人之不己知，患不知人也。”
</p>

<p>为政篇第二论语目录
</p>

<p>2 .1 子曰：“为政以德，譬如北辰，居其所而众星共之。”
</p>

<p>2 .2 子曰：“《诗》三百，一言以蔽之，曰：‘思无邪。’”
</p>

<p>2 .3 子曰：“道之以政，齐之以刑，民免而无耻；道之以德，齐之以礼，有耻且格。”
</p>

<p>2 .4 子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”
</p>

<p>2 .5 孟懿子问孝。子曰：“无违。”樊迟御，子告之曰：“孟孙问孝于我，我对曰，无违。”樊迟曰：“何谓也？”子曰：“生，事之以礼；死，葬之以礼，祭之以礼。”
</p>

<p>2 .6 孟武伯问孝。子曰：“父母唯其疾之忧。”
</p>

<p>2 .7 子游问孝。子曰：“今之孝者，是谓能养。至于犬马，皆能有养；不敬，何以别乎？”
</p>

<p>2 .8 子夏问孝。子曰：“色难。有事，弟子服其劳；有酒食，先生馔，曾是以为孝乎？”
</p>

<p>2 .9 子曰：“吾与回言终日，不违，如愚。退而省其私，亦足以发，回也不愚。”
</p>

<p>2 .10 子曰：“视其所以，观其所由，察其所安。人焉廋哉？人焉廋哉？”
</p>

<p>2 .11 子曰：“温故而知新，可以为师矣。”
</p>

<p>2 .12 子曰：“君子不器。”
</p>

<p>2 .13 子贡问君子。子曰：“先行其言而后从之。”
</p>

<p>2 .14 子曰：“君子周而不比，小人比而不周。”
</p>

<p>2 .15 子曰：“学而不思则罔，思而不学则殆。”
</p>

<p>2 .16 子曰：“攻乎异端，斯害也已。”
</p>

<p>2 .17 子曰：“由！诲女知之乎！知之为知之，不知为不知，是知也。”
</p>

<p>2 .18 子张学干禄。子曰：“多闻阙疑，慎言其馀，则寡尤。多见阙殆，慎行其馀，则寡悔。言寡尤，行寡悔，禄在其中矣。”
</p>

<p>2 .19 哀公问曰：“何为则民服？”孔子对曰：“举直错诸枉，则民服；举枉错诸直，则民不服。”
</p>

<p>2 .20 季康子问：“使民敬、忠以劝，如之何？”子曰：“临之以庄，则敬；孝慈，则忠；举善而教不能，则劝。”
</p>

<p>2 .21 或谓孔子曰：“子奚不为政？”子曰：“《书》云：‘孝乎！惟孝，友于兄弟，施于有政。’是亦为政，奚其为为政？”
</p>

<p>2 .22 子曰：“人而无信，不知其可也。大车无輗，小车无軏，其何以行之哉？”
</p>

<p>2 .23 子张问：“十世可知也？”子曰：“殷因于夏礼，所损益，可知也；周因于殷礼，所损益，可知也。其或继周者，虽百世，可知也。”
</p>

<p>2 .24 子曰：“非其鬼而祭之，谄也。见义不为，无勇也。”
</p>

<p>八佾篇第三论语目录
</p>

<p>3 .1 孔子谓季氏：“八佾舞于庭，是可忍也，孰不可忍也？”
</p>

<p>3 .2 三家者以《雍》彻。子曰：“‘相维辟公，天子穆穆’，奚取于三家之堂？”
</p>

<p>3 .3 子曰：“人而不仁，如礼何？人而不仁，如乐何？”
</p>

<p>3 .4 林放问礼之本。子曰：“大哉问！礼，与其奢也，宁俭；丧，与其易也，宁戚。”
</p>

<p>3 .5 子曰：“夷狄之有君，不如诸夏之亡也。”
</p>

<p>3 .6 季氏旅于泰山。子谓冉有曰：“女弗能救与？”对曰：“不能。”子曰：“呜呼！曾谓泰山不如林放乎？”
</p>

<p>3 .7 子曰：“君子无所争。——必也射乎！揖让而升，下而饮。其争也君子。”
</p>

<p>3 .8 子夏问曰：“‘巧笑倩兮，美目盼兮，素以为绚兮。’何谓也？”子曰：“绘事后素。”曰：“礼后乎？”子曰：“起予者商也！始可与言《诗》已矣。”
</p>

<p>3 .9 子曰：“夏礼，吾能言之，杞不足征也；殷礼，吾能言之，宋不足征也。文献不足故也。足，则吾能征之矣。”
</p>

<p>3 .10 子曰：“自既灌而往者，吾不欲观之矣。”
</p>

<p>3 .11 或问禘之说。子曰：“不知也，知其说者之于天下也，其如示诸斯乎！”指其掌。
</p>

<p>3 .12 祭如在，祭神如神在。子曰：“吾不与祭，如不祭。”
</p>

<p>3 .13 王孙贾问曰：“与其媚于奥，宁媚于灶，何谓也？”子曰：“不然。获罪于天，无所祷也。”
</p>

<p>3 .14 子曰：“周监于二代，郁郁乎文哉！吾从周。”
</p>

<p>3 .15 子入太庙，每事问。或曰：“孰谓鄹人之子知礼乎？入太庙，每事问。”子闻之，曰：“是礼也。”
</p>

<p>3 .16 子曰：“射不主皮，为力不同科，古之道也。”
</p>

<p>3 .17 子贡欲去告朔之饩羊。子曰：“赐也！尔爱其羊，我爱其礼。”
</p>

<p>3 .18 子曰：“事君尽礼，人以为谄也。”
</p>

<p>3 .19 定公问：“君使臣，臣事君，如之何？”孔子对曰：“君使臣以礼，臣事君以忠。”
</p>

<p>3 .20 子曰：“《关雎》，乐而不淫，哀而不伤。”
</p>

<p>3 .21 哀公问社于宰我。宰我对曰：“夏后氏以松，殷人以柏，周人以栗，曰，使民战栗。”子闻之，曰：“成事不说，遂事不谏，既往不咎。”
</p>

<p>3 .22 子曰：“管仲之器小哉！”或曰：“管仲俭乎？”曰：“管氏有三归，官事不摄，焉得俭？”“然则管仲知礼乎？”曰：“邦君树塞门，管氏亦树塞门。邦君为两君之好，有反坫，管氏亦有反坫。管氏而知礼，孰不知礼？”
</p>

<p>3 .23 子语鲁大师乐，曰：“乐其可知也：始作，翕如也；从之一，纯如也，皦如也，绎如也，以成。”
</p>

<p>3 .24 仪封人请见，曰：“君子之至于斯也，吾未尝不得见也。”从者见之。出曰：“二三子何患于丧乎？天下之无道也久矣，天将以夫子为木铎。”
</p>

<p>3 .25 子谓《韶》：“尽美矣，又尽善也。”谓《武》：“尽美矣，未尽善也。”
</p>

<p>3 .26 子曰：“居上不宽，为礼不敬，临丧不哀，吾何以观之哉？”
</p>

<p>里仁篇第四论语目录
</p>

<p>4 .1 子曰：“里仁为美。择不处仁，焉得知？”
</p>

<p>4 .2 子曰：“不仁者不可以久处约，不可以长处乐。仁者安仁，知者利仁。”
</p>

<p>4 .3 子曰：“唯仁者能好人，能恶人。”
</p>

<p>4 .4 子曰：“苟志于仁矣，无恶也。”
</p>

<p>4 .5 子曰：“富与贵，是人之所欲也。不以其道得之，不处也。贫与贱，是人之所恶也。不以其道得之，不去也。君子去仁，恶乎成名？君子无终食之间违仁，造次必于是，颠沛必于是。”
</p>

<p>4 .6 子曰：“我未见好仁者，恶不仁者。好仁者，无以尚之；恶不仁者，其为仁矣，不使不仁者加乎其身。有能一日用其力于仁矣乎？我未见力不足者。盖有之矣，我未之见也。”
</p>

<p>4 .7 子曰：“人之过也，各于其党。观过，斯知仁矣。”
</p>

<p>4 .8 子曰：“朝闻道，夕死可矣。”
</p>

<p>4 .9 子曰：“士志于道，而耻恶衣恶食者，未足与议也。”
</p>

<p>4 .10 子曰：“君子之于天下也，无适也，无莫也，义之与比。”
</p>

<p>4 .11 子曰：“君子怀德，小人怀土；君子怀刑，小人怀惠。”
</p>

<p>4 .12 子曰：“放于利而行，多怨。”
</p>

<p>4 .13 子曰：“能以礼让为国乎，何有？不能以礼让为国，如礼何？”
</p>

<p>4 .14 子曰：“不患无位，患所以立。不患莫已知，求为可知也。”
</p>

<p>4 .15 子曰：“参乎！吾道一以贯之。”曾子曰：“唯。”子出，门人问曰：“何谓也？”曾子曰：“夫子之道，忠恕而已矣。”
</p>

<p>4 .16 子曰：“君子喻于义，小人喻于利。”
</p>

<p>4 .17 子曰：“见贤思齐焉，见不贤而内自省也。”
</p>

<p>4 .18 子曰：“事父母几谏，见志不从，又敬不违，劳而不怨。”
</p>

<p>4 .19 子曰：“父母在，不远游，游必有方。”
</p>

<p>4 .20 子曰：“三年无改于父之道，可谓孝矣。”
</p>

<p>4 .21 子曰：“父母之年，不可不知也。一则以喜，一则以惧。”
</p>

<p>4 .22 子曰：“古者言之不出，耻躬之不逮也。”
</p>

<p>4 .23 子曰：“以约失之者鲜矣。”
</p>

<p>4 .24 子曰：“君子欲讷于言而敏于行。”
</p>

<p>4 .25 子曰：“德不孤，必有邻。”
</p>

<p>4 .26 子游曰：“事君数，斯辱矣；朋友数，斯疏矣。”
</p>

<p>公冶长篇第五论语目录
</p>

<p>5 .1 子谓公冶长：“可妻也。虽在缧绁之中，非其罪也。”以其子妻之。
</p>

<p>5 .2 子谓南容：“邦有道，不废；邦无道，免於刑戮。”以其兄之子妻之。
</p>

<p>5 .3 子谓子贱：“君子哉若人！鲁无君子者，斯焉取斯？”
</p>

<p>5 .4 子贡问曰：“赐也何如？”子曰：“女，器也。”曰：“何器也？”曰：“瑚琏也。”
</p>

<p>5 .5 或曰：“雍也仁而不佞。”子曰：“焉用佞？御人以口给，屡憎於人。不知其仁，焉用佞？”
</p>

<p>5 .6 子使漆雕开仕。对曰：“吾斯之未能信。”子说。
</p>

<p>5 .7 子曰：“道不行，乘桴浮于海。从我者，其由与？”子路闻之喜。子曰：“由也好勇过我，无所取材。”
</p>

<p>5 .8 孟武伯问：“子路仁乎？”子曰：“不知也。”又问。子曰：“由也，千乘之国，可使治其赋也，不知其仁也。”“求也何如？”子曰：“求也，千室之邑，百乘之家，可使为之宰也，不知其仁也。”“赤也何如？”子曰：“赤也，束带立于朝，可使与宾客言也，不知其仁也。”
</p>

<p>5 .9 子谓子贡曰：“女与回也孰愈？”对曰：“赐也何敢望回？回也闻一以知十，赐也闻一以知二。”子曰：“弗如也；吾与女弗如也。”
</p>

<p>5 .10 宰予昼寝。子曰：“朽木不可雕也，粪土之墙不可圬也；于予与何诛？”子曰：“始吾于人也，听其言而信其行；今吾于人也，听其言而观其行。于予与改是。”
</p>

<p>5 .11 子曰：“吾未见刚者。”或对曰：“申枨。”子曰：“枨也欲，焉得刚？”
</p>

<p>5 .12 子贡曰：“我不欲人之加诸我也，吾亦欲无加诸人。”子曰：“赐也，非尔所及也。”
</p>

<p>5 .13 子贡曰：“夫子之文章，可得而闻也；夫子之言性与天道，不可得而闻也。”
</p>

<p>5 .14 子路有闻，未之能行，唯恐有闻。
</p>

<p>5 .15 子贡问曰：“孔文子何以谓之‘文’也？”子曰：“敏而好学，不耻下问，是以谓之‘文’也。”
</p>

<p>5 .16 子谓子产：“有君子之道四焉：其行已也恭，其事上也敬，其养民也惠，其使民也义。”
</p>

<p>5 .17 子曰：“晏平仲善与人交，久而敬之。”
</p>

<p>5 .18 子曰：“臧文仲居蔡，山节藻梲，何如其知也？”
</p>

<p>5 .19 子张问曰：“令尹子文三仕为令尹，无喜色；三已之，无愠色。旧令尹之政，必以告新令尹。何如？”子曰：“忠矣。”曰：“仁矣乎？”曰：“未知。焉得仁？”“崔子弑齐君，陈文子有马十乘，弃而违。至于他邦，则曰：‘犹吾大夫崔子也。’违之。之一邦，则又曰：‘犹吾大夫崔子也。’违之。何如？”子曰：“清矣。”曰：“仁矣乎？”曰：“未知。焉得仁？”
</p>

<p>5 .20 季文子三思而后行。子闻之，曰：“再，斯可矣。”
</p>

<p>5 .21 子曰：“宁武子，邦有道，则知；邦无道，则愚。其知可及也，其愚不可及也。”
</p>

<p>5 .22 子在陈，曰：“归与！归与！吾党之小子狂简，斐然成章，不知所以裁之。”
</p>

<p>5 .23 子曰：“伯夷、叔齐不念旧恶，怨是用希。”
</p>

<p>5 .24 子曰：“孰谓微生高直？或乞醯焉，乞诸其邻而与之。”
</p>

<p>5 .25 子曰：“巧言、令色、足恭，左丘明耻之，丘亦耻之。匿怨而友其人，左丘明耻之，丘亦耻之。”
</p>

<p>5 .26 颜渊、季路侍。子曰：“盍各言尔志？”子路曰：“愿车马衣轻裘与朋友共，敝之而无憾。”颜渊曰：“愿无伐善，无施劳。”子路曰：“愿闻子之志。”子曰：“老者安之，朋友信之，少者怀之。”
</p>

<p>5 .27 子曰：“已矣乎！吾未见能见其过而内自讼者也。”
</p>

<p>5 .28 子曰：“十室之邑，必有忠信如丘者焉，不如丘之好学也。”
</p>

<p>雍也篇第六论语目录
</p>

<p>6 .1 子曰：“雍也可使南面。”
</p>

<p>6 .2 仲弓问子桑伯子，子曰：“可也，简。”仲弓曰：“居敬而行简，以临其民，不亦可乎？居简而行简，无乃大简乎？”子曰：“雍之言然。”
</p>

<p>6 .3 哀公问：“弟子孰为好学？”孔子对曰：“有颜回者好学，不迁怒，不贰过。不幸短命死矣。今也则亡，未闻好学者也。”
</p>

<p>6 .4 子华使于齐，冉子为其母请粟。子曰：“与之釜。”请益。曰：“与之庾。”冉子与之粟五秉。子曰：“赤之适齐也，乘肥马，衣轻裘。吾闻之也：君子周急不继富。”
</p>

<p>6 .5 原思为之宰，与之粟九百，辞。子曰：“毋！以与尔邻里乡党乎！”
</p>

<p>6 .6 子谓仲弓曰：“犁牛之子且角，虽欲勿用，山川其舍诸？”
</p>

<p>6 .7 子曰：“回也，其心三月不违仁，其馀则日月至焉而已矣。”
</p>

<p>6 .8 季康子问：“仲由可使从政也与？”子曰：“由也果，于从政乎何有”曰：“赐也可使从政也与？”曰：“赐也达，于从政乎何有？”曰：“求也可使从政也与？”曰：“求也艺，于从政乎何有？”
</p>

<p>6 .9 季氏使闵子骞为费宰。闵子骞曰：“善为我辞焉！如有复我者，则吾必在汶上矣。”
</p>

<p>6 .10 伯牛有疾，子问之，自牖执其手，曰：“亡之，命矣夫！斯人也而有斯疾也！斯人也而有斯疾也！”
</p>

<p>6 .11 子曰：“贤哉，回也！一箪食，一瓢饮，在陋巷，人不堪其忧，回也不改其乐。贤哉，回也！”
</p>

<p>6 .12 冉求曰：“非不说子之道，力不足也。”子曰：“力不足者，中道而废。今女画。”
</p>

<p>6 .13 子谓子夏曰：“女为君子儒！无为小人儒！”
</p>

<p>6 .14 子游为武城宰。子曰：“女得人焉耳乎？”曰：“有澹台灭明者，行不由径，非公事，未尝至于偃之室也。”
</p>

<p>6 .15 子曰：“孟之反不伐，奔而殿，将入门，策其马，曰：‘非敢后也，马不进也。’”
</p>

<p>6 .16 子曰：“不有祝鲩之佞，而有宋朝之美，难乎免于今之世矣！”
</p>

<p>6 .17 子曰：“谁能出不由户？何莫由斯道也？”
</p>

<p>6 .18 子曰：“质胜文则野，文胜质则史。文质彬彬，然后君子。”
</p>

<p>6 .19 子曰：“人之生也直，罔之生也幸而免。”
</p>

<p>6 .20 子曰：“知之者不如好之者，好之者不如乐之者。”
</p>

<p>6 .21 子曰：“中人以上，可以语上也；中人以下，不可以语上也。”
</p>

<p>6 .22 樊迟问知。子曰：“务民之义，敬鬼神而远之，可谓知矣。”问仁。曰：“仁者先难而后获，可谓仁矣。”
</p>

<p>6 .23 子曰：“知者乐水，仁者乐山。知者动，仁者静。知者乐，仁者寿。”
</p>

<p>6 .24 子曰：“齐一变，至于鲁；鲁一变，至于道。”
</p>

<p>6 .25 子曰：“觚不觚，觚哉！觚哉！”
</p>

<p>6 .26 宰我问曰：“仁者，虽告之曰：‘井有仁焉。’其从之也？”子曰：“何为其然也？君子可逝也，不可陷也；可欺也，不可罔也。”
</p>

<p>6 .27 子曰：“君子博学于文，约之以礼，亦可以弗畔矣夫！”
</p>

<p>6 .28 子见南子，子路不说。夫子矢之曰：“予所否者，天厌之！天厌之！”
</p>

<p>6 .29 子曰：“中庸之为德也，其至矣乎！民鲜久矣。”
</p>

<p>6 .30 子贡曰：“如有博施于民而能济众，何如？可谓仁乎？”子曰：“何事于仁！必也圣乎？尧舜其犹病诸！夫仁者，已欲立而立人，已欲达而达人。能近取譬，可谓仁之方也已。”
</p>

<p>述而篇第七论语目录
</p>

<p>7 .1 子曰：“述而不作，信而好古，窃比于我老彭。”
</p>

<p>7 .2 子曰：“默而识之，学而不厌，诲人不倦，何有于我哉？”
</p>

<p>7 .3 子曰：“德之不修，学之不讲，闻义不能徙，不善不能改，是吾忧也。”
</p>

<p>7 .4 子之燕居，申申如也，夭夭如也。
</p>

<p>7 .5 子曰：“甚矣吾衰也！久矣吾不复梦见周公。”
</p>

<p>7 .6 子曰：“志于道，据于德，依于仁，游于艺。”
</p>

<p>7 .7 子曰：“自行束修以上，吾未尝无诲焉。”
</p>

<p>7 .8 子曰：“不愤不启，不悱不发。举一隅不以三隅反，则不复也。”
</p>

<p>7 .9 子食于有丧者之侧，未尝饱也。
</p>

<p>7 .10 子於是日哭，则不歌。
</p>

<p>7 .11 子谓颜渊曰：“用之则行，舍之则藏，惟我与尔有是夫！”子路曰：“子行三军，则谁与？”子曰：“暴虎冯河，死而无悔者，吾不与也。必也临事而惧，好谋而成者也。”
</p>

<p>7 .12 子曰：“富而可求也，虽执鞭之士，吾亦为之。如不可求，从吾所好。”
</p>

<p>7 .13 子之所慎：齐、战、疾。
</p>

<p>7 .14 子在齐闻《韶》，三月不知肉味。曰：“不图为乐之至于斯也。”
</p>

<p>7 .15 冉有曰：“夫子为卫君乎？”子贡曰：“诺。吾将问之。”入，曰：“伯夷、叔齐何人也？”曰：“古之贤人也。”曰：“怨乎？”曰：“求仁而得仁，又何怨？”出，曰：“夫子不为也。”
</p>

<p>7 .16 子曰：“饭疏食饮水，曲肱而枕之，乐亦在其中矣。不义而富且贵，于我如浮云。”
</p>

<p>7 .17 子曰：“加我数年，五十以学《易》，可以无大过矣。”
</p>

<p>7 .18 子所雅言，《诗》、《书》、执行，皆雅言也。
</p>

<p>7 .19 叶公问孔子于子路，子路不对。子曰：“女奚不曰：其为人也，发愤忘食，乐以忘忧，不知老之将至云尔。”
</p>

<p>7 .20 子曰：“我非生而知之者，好古，敏以求之者也。”
</p>

<p>7 .21 子不语：怪、力、乱、神。
</p>

<p>7 .22 子曰：“三人行，必有我师焉；择其善者而从之，其不善者而改之。”
</p>

<p>7 .23 子曰：“天生德于予，恒其如予何？”
</p>

<p>7 .24 子曰：“二三子以我为隐乎？吾无隐乎尔。吾无行而不与二三子者，是丘也。”
</p>

<p>7 .25 子以四教：文、行、忠、信。
</p>

<p>7 .26 子曰：“圣人，吾不得而见之矣；得见君子者，斯可矣。”子曰：“善人，吾不得而见之矣；得见有恒者，斯可矣。亡而为有，虚而为盈，约而为泰，难乎有恒矣。”
</p>

<p>7 .27 子钓而不纲，弋不射宿。
</p>

<p>7 .28 子曰：“盖有不知而作之者，我无是也。多闻，择其善者而从之，多见而识之，知之次也。”
</p>

<p>7 .29 互乡难与言，童子见，门人惑。子曰：“与其进也，不与其退也，唯何甚？人洁已以进，与其洁也，不保其往也。”
</p>

<p>7 .30 子曰：“仁远乎哉？我欲仁，斯仁至矣。”
</p>

<p>7 .31 陈司败问：“昭公知礼乎？”孔子曰：“知礼。”孔子退，揖巫马期而进之，曰：“吾闻君子不党，君子亦党乎？君取于吴，为同姓，谓之吴孟子。君而知礼，孰不知礼？“巫马期以告。子曰：“丘也幸，苟有过，人必知之。”
</p>

<p>7 .32 子与人歌而善，必使反之，而后和之。
</p>

<p>7 .33 子曰：“文，莫吾犹人也。躬行君子，则吾未之有得。”
</p>

<p>7 .34 子曰：“若圣与仁，则吾岂敢？抑为之不厌，诲人不倦，则可谓云尔已矣。”公西华曰：“正唯弟子不能学也。”
</p>

<p>7 .35 子疾病，子路请祷。子曰：“有诸？”子路对曰：“有之。诔曰：‘祷尔于上下神祗。’”子曰：“丘之祷久矣。”
</p>

<p>7 .36 子曰：“奢则不孙，俭则固。与其不孙也，宁固。”
</p>

<p>7 .37 子曰：“君子坦荡荡，小人长戚戚。”
</p>

<p>7 .38 子温而厉，威而不猛，恭而安。
</p>

<p>泰伯篇第八论语目录
</p>

<p>8 .1 子曰：“泰伯，其可谓至德也已矣。三以天下让，民无得而称焉。”
</p>

<p>8 .2 子曰：“恭而无礼则劳，慎而无礼则葸，勇而无礼则乱，直而无礼则绞。君子笃于亲，则民兴于仁；故旧不遗，则民不偷。”
</p>

<p>8 .3 曾子有疾，召门弟子曰：“启予足！启予手！《诗》云：‘战战兢兢，如临深渊，如履薄冰。’而今而后，吾知免夫！小子！”
</p>

<p>8 .4 曾子有疾，孟敬子问之。曾子言曰：“鸟之将死，其鸣也哀；人之将死，其言也善。君子所贵乎道者三：动容貌，斯远暴慢矣；正颜色，斯近信矣；出辞气，斯远鄙倍矣。笾豆之事，则有司存。”
</p>

<p>8 .5 曾子曰：“以能问于不能，以多问于寡；有若无，实若虚，犯而不校。昔者吾友尝从事于斯矣。”
</p>

<p>8 .6 曾子曰：“可以托六尺之孤，可以寄百里之命，临大节而不可夺也。君子人与？君子人也。”
</p>

<p>8 .7 曾子曰“士不可以不弘毅，任重而道远。仁以为己任，不亦重乎？死而后已，不亦远乎？”
</p>

<p>8 .8 子曰：“兴于诗，立于礼，成于乐。”
</p>

<p>8 .9 子曰：“民可使由之，不可使知之。”
</p>

<p>8 .10 子曰：“好勇疾贫，乱也。人而不仁，疾之已甚，乱也。”
</p>

<p>8 .11 子曰：“如有周公之才之美，使骄且吝，其馀不足观也已。”
</p>

<p>8 .12 子曰：“三年学，不至于谷，不易得也。”
</p>

<p>8 .13 子曰：“笃信好学，守死善道。危邦不人，乱邦不居。天下有道则见，无道则隐。邦有道，贫且贱焉，耻也。邦无道，富且贵焉，耻也。”
</p>

<p>8 .14 子曰：“不在其位，不谋其政。”
</p>

<p>8 .15 子曰：“师挚之始，《关雎》之乱，洋洋乎盈耳哉！”
</p>

<p>8 .16 子曰：“狂而不直，侗而不愿，悾悾而信，吾不知之矣。”
</p>

<p>8 .17 子曰：“学如不及，犹恐失之。”
</p>

<p>8 .18 子曰：“巍巍乎，舜、禹之有天下也，而不与焉！”
</p>

<p>8 .19 子曰：“大哉尧之为君也！巍巍乎！唯天为大，唯尧则之。荡荡乎！民无能名焉。巍巍乎其有成功也！焕乎其有文章！”
</p>

<p>8 .20 舜有臣五人而天下治。武王曰：“予有乱臣十人。”孔子曰：“才难，不其然乎？唐、虞之际，于斯为盛。有妇人焉，九人而已。三分天下有其二，以服事殷。周之德，其可谓至德也已矣。”
</p>

<p>8 .21 子曰：“禹，吾无间然矣。菲饮食而致孝乎鬼神，恶衣服而致美乎黻冕，卑宫室而尽力乎沟洫。禹，吾无间然矣。”
</p>

<p>子罕篇第九论语目录
</p>

<p>9 .1 子罕言利与命与仁。
</p>

<p>9 .2 达巷党人曰：“大哉孔子！博学而无所成名。”子闻之，谓门弟子曰：“吾何执？执御乎？执射乎？吾执御矣。”
</p>

<p>9 .3 子曰：“麻冕，礼也；今也纯，俭，吾从众。拜下，礼也；今拜乎上，泰也。虽违众，吾从下。”
</p>

<p>9 .4 子绝四：毋意，毋必，毋固，毋我。
</p>

<p>9 .5 子畏于匡，曰：“文王既没，文不在兹乎？天之将丧斯文也，后死者不得与于斯文也；天之未丧斯文也，匡人其如予何？”
</p>

<p>9 .6 太宰问于子贡曰：“夫子圣者与？何其多能也？”子贡曰：“固天纵之将圣，又多能也。”子闻之，曰：“太宰知我乎！吾少也贱，故多能鄙事。君子多乎哉？不多也。”
</p>

<p>9 .7 牢曰：“子云：‘吾不试，故艺。’”
</p>

<p>9 .8 子曰：“吾有知乎哉？无知也。有鄙夫问于我，空空如也。我叩其两端而竭焉。”
</p>

<p>9 .9 子曰：“凤鸟不至，河不出图，吾已矣夫！”
</p>

<p>9 .10 子见齐衰者、冕衣裳者与瞽者，见之，虽少，必作；过之，必趋。
</p>

<p>9 .11 颜渊喟然叹曰：“仰之弥高，钻之弥坚。瞻之在前，忽焉在后。夫子循循然善诱之，博我以文，约我以礼，欲罢不能。既竭吾才，如有所立卓尔。虽欲从之。末由也矣。”
</p>

<p>9 .12 子疾病，子路使门人为臣。病间。曰：“久矣哉，由之行诈也！无臣而为有臣。吾谁欺？欺天乎？且予与其死于臣之手也，无宁死于二三子之手乎？且予纵不得大葬，予死于道路乎？”
</p>

<p>9 .13 子贡曰：“有美玉于斯，韫椟而藏诸？求善贾而沽诸？”子曰：“沽之哉！沽之哉！我待贾者也。”
</p>

<p>9 .14 子欲居九夷。或曰：“陋，如之何？”子曰：“君子居之，何陋之有？”
</p>

<p>9 .15 子曰：“吾自卫反鲁，然后乐正，《雅》《颂》各得其所。”
</p>

<p>9 .16 子曰：“出则事公卿，入则事父兄，丧事不敢不勉，不为酒困，何有于我哉？”
</p>

<p>9 .17 子在川上曰：“逝者如斯夫！不舍昼夜。”
</p>

<p>9 .18 子曰：“吾未见好德如好色者也。”
</p>

<p>9 .19 子曰：“譬如为山，未成一篑，止，吾止也。譬如平地，虽覆一篑，进，吾往也。”
</p>

<p>9 .20 子曰：“语之而不惰者，其回也与！”
</p>

<p>9 .21 子谓颜渊曰：“惜乎！吾见其进也，未见其止也。”
</p>

<p>9 .22 子曰：“苗而不秀者有矣夫！秀而不实者有矣夫！”
</p>

<p>9 .23 子曰：“后生可畏，焉知来者之不如今也？四十、五十而无闻焉，斯亦不足畏也已。”
</p>

<p>9 .24 子曰：“法语之言，能无从乎？改之为贵。巽与之言，能无说乎？绎之为贵。说而不绎，从而不改，吾未如之何也已矣。”
</p>

<p>9 .25 子曰：“主忠信，毋友不如已者，过则勿惮改。”
</p>

<p>9 .26 子曰：“三军可夺帅也，匹夫不可夺志也。”
</p>

<p>9 .27 子曰：“衣敝緼袍，与衣狐貉者立，而不耻者，其由也与？‘不忮不求，何用不臧？’”子路终身诵之。子曰：“是道也，何足以臧？”
</p>

<p>9 .28 子曰：“岁寒，然后知松柏之后凋也。”
</p>

<p>9 .29 子曰：“知者不惑，仁者不忧，勇者不惧。”
</p>

<p>9 .30 子曰：“可与共学，未可与适道；可与适道，未可与立；可与立，未可与权。”
</p>

<p>9 .31 “唐棣之华，偏其反而。岂不尔思？室是远而。”子曰：“未之思也，夫何远之有？”
</p>

<p>乡党篇第十论语目录
</p>

<p>10 .1 孔子于乡党，恂恂如也，似不能言者。其在宗庙朝廷，便便言，唯谨尔。
</p>

<p>10 .2 朝，与下大夫言，侃侃如也；与上大夫言，誾誾如也。君在，踧踖如也，与与如也。”
</p>

<p>10 .3 君召使摈，色勃如也，足躩如也。揖所与立，左右手，衣前后，襜如也。趋进，翼如也。宾退，必复命曰：“宾不顾矣。”
</p>

<p>10 .4 入公门，鞠躬如也，如不容。立不中门，行不履阈。过位，色勃如也，足躩如也，其言似不足者。摄齐升堂，鞠躬如也，屏气似不息者。出，降一等，逞颜色，怡怡如也。没阶，趋进，翼如也。复其位，踧踖如也。
</p>

<p>10 .5 执圭，鞠躬如也，如不胜。上如揖，下如授。勃如战色，足蹜蹜如有循。享礼，有容色。私觌，愉愉如也。
</p>

<p>10 .6 君子不以绀緅饰。红紫不以为亵服。当暑，袗絺绤，必表而出之。缁衣，羔裘；素衣，麑裘；黄衣，狐裘。亵裘长，短右袂。必有寝衣，长一身有半。狐貉之厚以居。去丧，无所不佩。非帷裳，必杀之。羔裘玄冠不以吊。吉月，必朝服而朝。
</p>

<p>10 .7 齐，必有明衣，布。齐必变食，居必迁坐。
</p>

<p>10 .8 食不厌精，脍不厌细。食饐而餲，鱼馁而肉败，不食。色恶，不食。臭恶，不食。失饪，不食。不时，不食。割不正，不食。不得其酱，不食。肉虽多，不使胜食气。惟酒无量，不及乱。沽酒市脯不食。不撤姜食，不多食。
</p>

<p>10 .9 祭于公，不宿肉。祭肉不出三日。出三日，不食之矣。
</p>

<p>10 .10 食不语，寝不言。
</p>

<p>10 .11 虽疏食菜羹，必祭，必齐如也。
</p>

<p>10 .12 席不正，不坐。
</p>

<p>10 .13 乡人饮酒，杖者出，斯出矣。
</p>

<p>10 .14 乡人傩，朝服而立于阼阶。
</p>

<p>10 .15 问人于他邦，再拜而送之。
</p>

<p>10 .16 康子馈药，拜而受之。曰：“丘未达，不敢尝。”
</p>

<p>10 .17 厩焚。子退朝，曰：“伤人乎？”不问马。
</p>

<p>10 .18 君赐食，必正席先尝之。君赐腥，必熟而荐之。君赐生，必畜之。侍食于君，君祭，先饭。
</p>

<p>10 .19 疾，君视之，东首，加朝服，拖绅。
</p>

<p>10 .20 君命召，不俟驾行矣。
</p>

<p>10 .21 入太庙，每事问。
</p>

<p>10 .22 朋友死，无所归，曰：“于我殡。”
</p>

<p>10 .23 朋友之馈，虽车马，非祭肉，不拜。
</p>

<p>10 .24 寝不尸，居不客。
</p>

<p>10 .25 见齐衰者，虽狎，必变。见冕者与瞽者，虽亵，必以貌。
</p>

<p>凶服者式之，式负版者。有盛馔，必变色而作。迅雷风烈，必变。
</p>

<p>10 .26 升车，必正立，执绥。车中，不内顾，不疾言，不亲指。
</p>

<p>10 .27 色斯举矣，翔而后集。曰：“山梁雌雉，时哉时哉！”子路共之，三嗅而作。
</p>

<p>先进篇第十一论语目录
</p>

<p>11 .1 子曰：“先进于礼乐，野人也；后进于礼乐，君子也。如用之，则吾从先进。”
</p>

<p>11 .2 子曰：“从我于陈、蔡者，皆不及门也。”
</p>

<p>11 .3 德行：颜渊、闵子骞、冉伯牛、仲弓。言语：宰我、子贡。政事：冉有、季路。文学：子游、子夏。
</p>

<p>11 .4 子曰：“回也非助我者也，于吾言无所不说。”
</p>

<p>11 .5 子曰：“孝哉，闵子骞！人不间于其父母昆弟之言。”
</p>

<p>11 .6 南容三复“白圭”，孔子以其兄之子妻之。
</p>

<p>11 .7 季康子问：“弟子孰为好学？”孔子对曰：“有颜回者好学，不幸短命死矣！今也则亡。”
</p>

<p>11 .8 颜渊死，颜路请子之车以为之椁。子曰：“才不才，亦各言其子也。鲤也死，有棺而无椁。吾不徒行以为之椁。以吾从大夫之后，不可徒行也。”
</p>

<p>11 .9 颜渊死。子曰：“噫！天丧予！天丧予！”
</p>

<p>11 .10 颜渊死，子哭之恸。从者曰：“子恸矣！”曰：“有恸乎？非夫人之为恸而谁为？”
</p>

<p>11 .11 颜渊死，门人欲厚葬之。子曰：“不可。”门人厚葬之。子曰：“回也视予犹父也，予不得视犹子也。非我也，夫二三子也。”
</p>

<p>11 .12 季路问事鬼神。子曰：“未能事人，焉能事鬼？”曰：“敢问死。”曰：“未知生，焉知死？”
</p>

<p>11 .13 闵子侍侧，誾誾如也；子路，行行如也；冉有、子贡，侃侃如也。子乐。“若由也，不得其死然。”
</p>

<p>11 .14 鲁人为长府。闵子骞曰：“仍旧贯，如之何？何必改作？”子曰：“夫人不言，言必有中。”
</p>

<p>11 .15 子曰：“由之瑟奚为于丘之门？”门人不敬子路。子曰：“由也升堂矣，未入于室也。”
</p>

<p>11 .16 子贡问：“师与商也孰贤？”子曰：“师也过，商也不及。”曰：“然则师愈与？”子曰：“过犹不及。”
</p>

<p>11 .17 季氏富于周公，而求也为之聚敛而附益之。子曰：“非吾徒也。小子鸣鼓而攻之可也。”
</p>

<p>11 .18 柴也愚，参也鲁，师也辟，由也喭。
</p>

<p>11 .19 子曰：“回也其庶乎？屡空。赐不受命，而货殖焉，亿则屡中。”
</p>

<p>11 .20 子张问善人之道。子曰：“不践迹，亦不入于室。”
</p>

<p>11 .21 子曰：“论笃是与，君子者乎？色庄者乎？”
</p>

<p>11 .22 子路问：“闻斯行诸？”子曰：“有父兄在，如之何其闻斯行之？”冉有问：“闻斯行诸？”子曰：“闻斯行之。”公西华曰：“由也问‘闻斯行诸’，子曰：‘有父兄在’，求也问‘闻斯行诸’，子曰：‘闻斯行之’。赤也惑，敢问。”子曰：“求也退，故进之；由也兼人，故退之。”
</p>

<p>11 .23 子畏于匡，颜渊后。子曰：“吾以女为死矣。”曰：“子在，回何敢死？”
</p>

<p>11 .24 季子然问：“仲由、冉求可谓大臣与？”子曰：“吾以子为异之问，曾由与求之问。所谓大臣者，以道事君，不可则止。今由与求也，可谓具臣矣。”曰：“然则从之者与？”子曰：“弑父与君，亦不从也。”
</p>

<p>11 .25 子路使子羔为费宰。子曰：“贼夫人之子。”子路曰：“有民人焉，有社稷焉，何必读书，然后为学？”子曰：“是故恶夫佞者。”
</p>

<p>11 .26 子路、曾皙、冉有、公西华侍坐。子曰：“以吾一日长乎尔，毋吾以也。居则曰：‘不吾知也！’如或知尔，则何以哉？”子路率尔而对曰：“千乘之国，摄乎大国之间，加之以师旅，因之以饥馑；由也为之，比及三年，可使有勇，且知方也。”夫子哂之。“求！尔何如？”对曰：“方六七十，如五六十，求也为之，比及三年，可使足民。如其礼乐，以俟君子。”“赤！尔何如？”对曰：“非曰能之，愿学焉。宗庙之事，如会同，端章甫，愿为小相焉。”“点！尔何如？”鼓瑟希，铿尔，舍瑟而作，对曰：“异乎三子者之撰。”子曰：“何伤乎？亦各言其志也。”曰：“莫春者，春服既成，冠者五六人，童子六七人，浴乎沂，风乎舞雩，咏而归。”夫子喟然叹曰：“吾与点也！”三子者出，曾皙后。曾皙曰：“夫三子者之言何如？”子曰：“亦各言其志也已矣。”曰：“夫子何哂由也？”曰：“为国以礼，其言不让，是故哂之。”“唯求则非邦也与？”“安见方六七十如五六十而非邦也者？”“唯赤则非邦也与？”“宗庙会同，非诸侯而何？赤也为之小，孰能为之大？”
</p>

<p>颜渊篇第十二论语目录
</p>

<p>12 .1 颜渊问仁。子曰：“克已复礼为仁。一日克已复礼，天下归仁焉。为仁由己，而由人乎哉？”颜渊曰：“请问其目。”子曰：“非礼勿视，非礼勿听，非礼勿言，非礼勿动。”颜渊曰：“回虽不敏，请事斯语矣。”
</p>

<p>12 .2 仲弓问仁。子曰：“出门如见大宾，使民如承大祭。己所不欲，勿施于人。在邦无怨，在家无怨。”仲弓曰：“雍虽不敏，请事斯语矣。”
</p>

<p>12 .3 司马牛问仁。子曰：“仁者，其言也讱。”曰：“其言也讱，斯谓之仁已乎？”子曰：“为之难，言之得无讱乎？”
</p>

<p>12 .4 司马牛问君子。子问：“君子不忧不惧。”曰：“不忧不惧，斯谓之君子已乎？”子曰：“内省不疚，夫何忧何惧？”
</p>

<p>12 .5 司马牛忧曰：“人皆有兄弟，我独亡。”子夏曰：“商闻之矣：死生有命，富贵在天。君子敬而无失，与人恭而有礼，四海之内皆兄弟也。君子何患乎无兄弟也？”
</p>

<p>12 .6 子张问明。子曰：“浸润之谮，肤受之愬，不行焉，可胃明也已矣。浸润之谮，肤受之愬，不行焉，可谓远也已矣。”
</p>

<p>12 .7 子贡问政。子曰：“足食，足兵，民信之矣。”子贡曰：“必不得已而去，于斯三者何先？”曰：“去兵。”子贡曰：“必不得已而去，于斯二者何先？”曰：“去食。自古皆有死，民无信不立。”
</p>

<p>12 .8 棘子成曰：“君子质而已矣，何以文为？”子贡曰：“惜乎，夫子之说君子也！驷不及舌。文犹质也，质犹文也。虎豹之鞟犹犬羊之鞟。”
</p>

<p>12 .9 哀公问于有若曰：“年饥，用不足，如之何？”有若对曰：“盍彻乎？”曰：“二，吾犹不足，如之何其彻也？”对曰：“百姓足，君孰与不足？百姓不足，君孰与足？”
</p>

<p>12 .10 子张问崇德辨惑。子曰：“主忠信，徙义，崇德也。爱之欲其生，恶之欲其死。既欲其生，又欲其死，是惑也。‘诚不以富，亦祗以异’。”
</p>

<p>12 .11 齐景公问政于孔子。孔子对曰：“君君，臣臣，父父，子子。”公曰：“善哉！信如君不君，臣不臣，父不父，子不子，虽有粟，吾得而食诸？”
</p>

<p>12 .12 子曰：“片言可以折狱者，其由也与？”子路无宿诺。
</p>

<p>12 .13 子曰：“听讼，吾犹人也。必也使无讼乎？”
</p>

<p>12 .14 子张问政。子曰：“居之无倦，行之以忠。”
</p>

<p>12 .15 子曰：“博学于文，约之以礼，亦可以弗畔矣夫！”
</p>

<p>12 .16 子曰：“君子成人之美，不成人之恶。小人反是。”
</p>

<p>12 .17 季康子问政于孔子。孔子对曰：“政者，正也。子帅以正，孰敢不正？”
</p>

<p>12 .18 季康子患盗，问于孔子。孔子对曰：“苟子之不欲，虽赏之不窃。”
</p>

<p>12 .19 季康子问政于孔子曰：“如杀无道，以就有道，何如？”孔子对曰：“子为政，焉用杀？子欲善而民善矣。君子之德风，小人之德草。草上之风必偃。”
</p>

<p>12 .20 子张问：“士何如斯可谓之达矣？”子曰：“何哉，尔所谓达者？”子张对曰：“在邦必闻，在家必闻。”子曰：“是闻也，非达也。夫达也者，质直而好义，察言而观色，虑以下人。在邦必达，在家必达。夫闻也者，色取仁而行违，居之不疑。在邦必闻，在家必闻。”
</p>

<p>12 .21 樊迟从游于舞雩之下，曰：“敢问崇德，修慝，辨惑。”子曰：“善哉问！先事后得，非崇德与？攻其恶，无攻人之恶，非修慝与？一朝之忿，忘其身，以及其亲，非惑与？”
</p>

<p>12 .22 樊迟问仁。子曰：“爱人。”问知。子曰：“知人。樊迟未达。子曰：”举直错诸枉，能使枉者直。”樊迟退，见子夏曰：“乡也吾见于夫子而问知，子曰：‘举直错诸枉，能使枉者直’，何谓也？”子夏曰：“富哉言乎！舜有天下，选于众，举皋陶，不仁者远矣。汤有天下，选于众，举伊尹，不仁者远矣。”
</p>

<p>12 .23 子贡问友。子曰：“忠告而善道之，不可则止，毋自辱焉。”
</p>

<p>12 .24 曾子曰：“君子以文会友，以友辅仁。”
</p>

<p>子路篇第十三论语目录
</p>

<p>13 .1 子路问政。子曰：“先之劳之。”请益。曰：“无倦。”
</p>

<p>13 .2 仲弓为季氏宰，问政。子曰：“先有司，赦小过，举贤才。”曰：“焉知贤才而举之？”子曰：“举尔所知；尔所不知，人其舍诸？”
</p>

<p>13 .3 子路曰：“卫君待子而为政，子将奚先？”子曰：“必也正名乎？”子路曰：“有是哉，子之迂也！奚其正？”子曰：“野哉，由也！君子于其所不知，盖阙如也。名不正，则言不顺；言不顺，则事不成；事不成，则礼乐不兴；礼乐不兴，则刑罚不中；刑罚不中，则民无所措手足。故君子名之必可言也，言之必可行也。君子于其言，无所苟而已矣。”
</p>

<p>13 .4 樊迟请学稼。子曰：“吾不如老农。”请学为圃。曰：“吾不如老圃。”樊迟出，子曰：“小人哉，樊须也！上好礼，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁负其子而至矣，焉用稼？”
</p>

<p>13 .5 子曰：“诵诗三百，授之以政，不达；使于四方，不能专对；虽多，亦奚以为？”
</p>

<p>13 .6 子曰：“其身正，不令而行；其身不正，虽令不从。”
</p>

<p>13 .7 子曰：“鲁卫之政，兄弟也。”
</p>

<p>13 .8 子谓卫公子荆：“善居室。始有，曰：‘苟合矣。’少有，曰：‘苟完矣。’富有，曰：‘苟美矣。’”
</p>

<p>13 .9 子适卫，冉有仆。子曰：“庶矣哉！冉有曰：“既庶矣，又何加焉？”曰：“富之。”曰：“既富矣，又何加焉？”曰：“教之。”
</p>

<p>13 .10 子曰：“苟有用我者，期月而已可也，三年有成。”
</p>

<p>13 .11 子曰：“‘善人为邦百年，亦可以胜残去杀矣。’诚哉是言也！”
</p>

<p>13 .12 子曰：“如有王者，必世而后仁。”
</p>

<p>13 .13 子曰：“苟正其身矣，于从政乎何有？不能正其身，如正人何？”
</p>

<p>13 .14 冉子退朝。子曰：“何晏也？”对曰：“有政。”子曰：“其事也。如有政，虽不吾以，吾其与闻之。”
</p>

<p>13 .15 定公问：“一言而可以兴邦，有诸？”孔子对曰：“言不可以若是其几也。人之言曰：‘为君难，为臣不易。’如知为君之难也，不几乎一言而兴邦乎？”曰：“一言而丧邦，有诸？”孔子对曰：“言不可以若是其几也。人之言曰：‘予无乐乎为君，唯其言而莫予违也。’如其善而莫之违也，不亦善乎？如不善而莫之违也，不几乎一言而丧邦乎？”
</p>

<p>13 .16 叶公问政。子曰：“近者说，远者来。”
</p>

<p>13 .17 子夏为莒父宰。问政。子曰：“无欲速，无见小利。欲速，则不达；见小利，则大事不成。”
</p>

<p>13 .18 叶公语孔子曰：“吾党有直躬者，其父攘羊，而子证之。”孔子曰：“吾党之直者异于是：父为子隐，子为父隐。——直在其中矣。”
</p>

<p>13 .19 樊迟问仁。子曰：“居处恭，执事敬，与人忠。虽之夷狄，不可弃也。”
</p>

<p>13 .20 子贡问曰：“何如斯可谓之士矣？”子曰：“行己有耻，使于四方，不辱君命，可谓士矣。”曰：“敢问其次。”曰：“宗族称孝焉，乡党称弟焉。”曰：“敢问其次。”曰：“言必信，行必果，硜硜然小人哉！抑亦可以为次矣。”曰：“今之从政者何如？”子曰：“噫！斗筲之人，何足算也？”
</p>

<p>13 .21 子曰：“不得中行而与之，必也狂狷乎？狂者进取，狷者有所不为也。”
</p>

<p>13 .22 子曰：“南人有言曰：‘人而无恒，不可以作巫医。’善夫。”“不恒其德，或承之羞。”子曰：“不占而已矣。”
</p>

<p>13 .23 子曰：“君子和而不同，小人同而不和。”
</p>

<p>13 .24 子贡问曰：“乡人皆好之，何如？”子曰：“未可也。”“乡人皆恶之，何如？”子曰：“未可也。不如乡人之善者好之，其不善者恶之。”
</p>

<p>13 .25 子曰：“君子易事而难说也。说之不以道，不说也；及其使人也，器之。小人难事而易说也。说之虽不以道，说也；及其使人也，求备焉。”
</p>

<p>13 .26 子曰：“君子泰而不骄，小人骄而不泰。”
</p>

<p>13 .27 子曰：“刚、毅、木、讷近仁。”
</p>

<p>13 .28 子路问曰：“何如斯可谓之士矣？”子曰：“切切偲偲，怡怡如也，可谓士矣。朋友切切偲偲，兄弟怡怡。”
</p>

<p>13 .29 子曰：“善人教民七年，亦可以即戎矣。”
</p>

<p>13 .30 子曰：“以不教民战，是谓弃之。”
</p>

<p>宪问篇第十四论语目录
</p>

<p>14 .1 宪问耻。子曰：“邦有道，谷；邦无道，谷，耻也。”“克、伐、怨、欲不行焉，可以为仁矣？”子曰：“可以为难矣，仁则吾不知也。”
</p>

<p>14 .2 子曰：“士而怀居，不足以为士矣。”
</p>

<p>14 .3 子曰：“邦有道，危言危行；邦无道，危行言孙。”
</p>

<p>14 .4 子曰：“有德者必有言，有言者不必有德。仁者必有勇，勇者不必有仁。”
</p>

<p>14 .5 南宫适问于孔子曰：“羿善射，奡荡舟，俱不得其死然。禹、稷躬稼而有天下。”夫子不答。南宫适出，子曰：“君子哉若人！尚德哉若人！”
</p>

<p>14 .6 子曰：“君子而不仁者有矣夫，未有小人而仁者也。”
</p>

<p>14 .7 子曰：“爱之，能勿劳乎？忠焉，能勿诲乎？”
</p>

<p>14 .8 子曰：“为命，裨谌草创之，世叔讨论之，行人子羽修饰之，东里子产润色之。”
</p>

<p>14 .9 或问子产。子曰：“惠人也。”问子西。曰：“彼哉！彼哉！”问管仲。曰：“人也。夺伯氏骈邑三百，饭疏食，没齿无怨言。”
</p>

<p>14 .10 子曰：“贫而无怨难，富而无骄易。”
</p>

<p>14 .11 子曰：“孟公绰为赵、魏老则优，不可以为滕、薛大夫。”
</p>

<p>14 .12 子路问成人。子曰：“若臧武仲之知，公绰之不欲，卞庄子之勇，冉求之艺，文之以礼乐，亦可以为成人矣。”曰：“今之成人者何必然？见利思义，见危授命，久要不忘平生之言，亦可以为成人矣。”
</p>

<p>14 .13 子问公叔文子于公明贾曰：“信乎，夫子不言，不笑，不取乎？”公明贾对曰：“以告者过也，夫子时然后言，人不厌其言；乐然后笑，人不厌其笑；义然后取，人不厌其取。”子曰：“其然？岂其然乎？”
</p>

<p>14 .14 子曰：“臧武仲以防求为后于鲁，虽曰不要君，吾不信也。”
</p>

<p>14 .15 子曰：“晋文公谲而不正，齐桓公正而不谲。”
</p>

<p>14 .16 子路曰：“桓公杀公子纠，召忽死之，管仲不死。”曰：“未仁乎？”子曰：“桓公九合诸侯，不以兵车，管仲之力也。如其仁，如其仁。”
</p>

<p>14 .17 子贡曰：“管仲非仁者与？桓公杀公子纠，不能死，又相之。”子曰：“管仲相桓公，霸诸侯，一匡天下，民到于今受其赐。微管仲，吾其被发左衽矣。岂若匹夫匹妇之为谅也，自经于沟渎而莫之知也？”
</p>

<p>14 .18 公叔文子之臣大夫与文子同升诸公。子闻之曰：“可以为‘文’矣。”
</p>

<p>14 .19 子言卫灵公之无道也，康子曰：“夫如是，奚而不丧？”孔子曰：“仲叔圉治宾客，祝鲩治宗庙，王孙贾治军旅。夫如是，奚其丧？”
</p>

<p>14 .20 子曰：“其言之不怍，则为之也难。”
</p>

<p>14 .21 阵成子弑简公。孔子沐浴而朝，告于哀公曰：“阵恒弑其君，请讨之。”公曰：“告夫三子！”孔子曰：“以吾从大夫之后，不敢不告也。君曰‘告夫三子’者！”之三子告，不可。孔子曰：“以吾从大夫之后，不敢不告也。”
</p>

<p>14 .22 子路问事君。子曰：“勿欺也，而犯之。”
</p>

<p>14 .23 子曰：“君子上达，小人下达。”
</p>

<p>14 .24 子曰：“古之学者为己，今之学者为人。”
</p>

<p>14 .25 蘧伯玉使人于孔子。孔子与之坐而问焉，曰：“夫子何为？”对曰：“夫子欲寡其过而未能也。”使者出。子曰：“使乎！使乎！”
</p>

<p>14 .26 子曰：“不在其位，不谋其政。”曾子曰：“君子思不出其位。”
</p>

<p>14 .27 子曰：“君子耻其言之过其行。”
</p>

<p>14 .28 子曰：“君子道者三，我无能焉：仁者不忧，知者不惑，勇者不惧。”子贡曰：“夫子自道也。”
</p>

<p>14 .29 子贡方人。子曰：“赐也，贤乎哉？夫我则不暇。”
</p>

<p>14 .30 子曰：“不患人之不己知，患其不能也。”
</p>

<p>14 .31 子曰：“不逆诈，不亿不信，抑亦先觉者，是贤乎！”
</p>

<p>14 .32 微生亩谓孔子曰：“丘何为是栖栖者与？无乃为佞乎？”孔子曰：“非敢为佞也，疾固也。”
</p>

<p>14 .33 子曰：“骥不称其力，称其德也。”
</p>

<p>14 .34 或曰：“以德报怨，何如？”子曰：“何以报德？以直报怨，以德报德。”
</p>

<p>14 .35 子曰：“莫我知也夫！”子贡曰：“何为其莫知子也？”子曰：“不怨天，不尤人；下学而上达。知我者其天乎！”
</p>

<p>14 .36 公伯寮愬子路于季孙。子服景伯以告，曰：“夫子固有惑志于公伯寮，吾力犹能肆诸市朝。”子曰：“道之将行也与，命也。道之将废也与，命也。公伯寮其如命何！”
</p>

<p>14 .37 子曰：“贤者辟世，其次辟地，其次辟色，其次辟言。”子曰：“作者七人矣。”
</p>

<p>14 .38 子路宿于石门。晨门曰：“奚自？”子路曰：“自孔氏。”曰：“是知其不可而为之者与？”
</p>

<p>14 .39 子击磬于卫，有荷蒉而过孔氏之门者，曰：“有心哉，击磬乎！”既而曰：“鄙哉！硜硜乎！莫己知也，斯己而已矣，深则厉，浅则揭。”子曰：“果哉！未之难矣。”
</p>

<p>14 .40 子张曰：“《书》云：‘高宗谅阴，三年不言。’何谓也？”子曰：“何必高宗，古之人皆然。君薨，百官总己以听于冢宰三年。”
</p>

<p>14 .41 子曰：“上好礼，则民易使也。”
</p>

<p>14 .42 子路问君子。子曰：“作己以敬。”曰：“如斯而已乎？”曰：“修己以安人。”曰：“如斯而已乎？”曰：“修己以安百姓。修己以安百姓，尧舜其犹病诸？”
</p>

<p>14 .43 原壤夷俟。子曰：“幼而不孙弟，长而无述焉，老而不死，是为贼。”以杖叩其胫。
</p>

<p>14 .44 阙党童子将命，或问之曰：“益者与？”子曰：“吾见其居于位也，见其与先生并行也。非求益者也，欲速成者也。”
</p>

<p>卫灵公篇第十五论语目录
</p>

<p>15 .1 卫灵公问阵於孔子。孔子对曰：“俎豆之事，则尝闻之矣；军旅之事，未之学也。”明日遂行。
</p>

<p>15 .2 在阵绝粮，从者病，莫能兴。子路愠见曰：“君子亦有穷乎？”子曰：“君子固穷，小人穷斯滥矣。”
</p>

<p>15 .3 子曰：“赐也，女以予为多学而识之者与？”对曰：“然。非与？”曰：“非也，予一以贯之。”
</p>

<p>15 .4 子曰：“由！知德者鲜矣。”
</p>

<p>15 .5 子曰：“无为而治者其舜也与？夫何为哉？恭己正南面而已矣。”
</p>

<p>15 .6 子张问行。子曰：“言忠信，行笃敬，虽蛮貊之邦，行矣。言不忠信，行不笃敬，虽州里，行乎哉？立则见其参於前也，在舆则见其倚于衡也，夫然后行。”子张书诸绅。
</p>

<p>15 .7 子曰：“直哉史鱼！邦有道，如矢；邦无道，如矢。君子哉蘧伯玉！邦有道，则仕；邦无道，则可卷而怀之。”
</p>

<p>15 .8 子曰：“可与言而不与之言，失人；不可与言而与之言，失言。知者不失人，亦不失言。”
</p>

<p>15 .9 子曰：“志士仁人，无求生以害仁，有杀身以成仁。”
</p>

<p>15 .10 子贡问为仁，子曰：“工欲善其事，必先利其器。居是邦也，事其大夫之贤者，友其士之仁者。”
</p>

<p>15 .11 颜渊问为邦。子曰：“行夏之时，乘殷之辂，服周之冕，乐则《韶》、《舞》、放郑声，远佞人。郑声淫，佞人殆。”
</p>

<p>15 .12 子曰：“人无远虑，必有近忧。”
</p>

<p>15 .13 子曰：“已矣乎！吾未见好德如好色者也。”
</p>

<p>15 .14 子曰：“臧文仲其窃位者与！知柳下惠之贤而不与立也。”
</p>

<p>15 .15 子曰：“躬自厚而薄责于人，则远怨矣。”
</p>

<p>15 .16 子曰：“不曰‘如之何，如之何’者，吾未如之何也已矣。”
</p>

<p>15 .17 子曰：“群居终日，言不及义，好行小慧，难矣哉！”
</p>

<p>15 .18 子曰：“君子义以为质，礼以行之，孙以出之，信以成之。君子哉！”
</p>

<p>15 .19 子曰：“君子病无能焉，不病人之不己知也。”
</p>

<p>15 .20 子曰：“君子疾没世而名不称焉。”
</p>

<p>15 .21 子曰：“君子求诸己，小人求诸人。”
</p>

<p>15 .22 子曰：“君子矜而不争，群而不党。”
</p>

<p>15 .23 子曰：“君子不以言举人，不以人废言。”
</p>

<p>15 .24 子贡问曰：“有一言而可以终身行之者乎？”子曰：“其‘恕’乎！己所不欲，勿施於人。”
</p>

<p>15 .25 子曰：“吾之於人也，谁毁谁誉？如有所誉者，其有所试矣。斯民也，三代之所以直道而行也。”
</p>

<p>15 .26 子曰：“吾犹及史之阙文也。有马者借人乘之，今亡矣夫！”
</p>

<p>15 .27 子曰：“巧言乱德。小不忍，则乱大谋。”
</p>

<p>15 .28 子曰：“众恶之，必察焉；众好之，必察焉。”
</p>

<p>15 .29 子曰：“人能弘道，非道弘人。”
</p>

<p>15 .30 子曰：“过而不改，是谓过矣。”
</p>

<p>15 .31 子曰：“吾尝终日不食，终夜不寝，以思，无益，不如学也。”
</p>

<p>15 .32 子曰：“君子谋道不谋食。耕也，馁在其中矣；学也，禄在其中矣。君子忧道不忧贫。”
</p>

<p>15 .33 子曰：“知及之，仁不能守之，虽得之，必失之。知及之，仁能守之，不庄以涖之，动之不以礼，未善也。”
</p>

<p>15 .34 子曰：“君子不可小知而可大受也，小人不可大受而可小知也。”
</p>

<p>15 .35 子曰：“民之於仁也，甚於水火。水火，吾见蹈而死者矣，未见蹈仁而死者也。”
</p>

<p>15 .36 子曰：“当仁，不让于师。”
</p>

<p>15 .37 子曰：“君子贞而不谅。”
</p>

<p>15 .38 子曰：“事君，敬其事而后其食。”
</p>

<p>15 .39 子曰：“有教无类。”
</p>

<p>15 .40 子曰：“道不同不相为谋。”
</p>

<p>15 .41 子曰：“辞达而已矣。”
</p>

<p>15 .42 师冕见，及阶，子曰：“阶也。”及席，子曰：“席也。”皆坐，子告之曰：“某在斯，某在斯。”师冕出。子张问曰：“与师言之道与？”子曰：“然。固相师之道也。”
</p>

<p>季氏篇第十六论语目录
</p>

<p>1 季氏将伐颛臾。冉有、季路见于孔子曰：“季氏将有事于颛臾。”
</p>

<p>孔子曰：“求！无乃尔是过与？夫颛臾，昔者先王以为东蒙主，且在邦域之中矣，是社稷之臣也。何以伐为？”
</p>

<p>冉有曰：“夫子欲之，吾二臣者皆不欲也。”
</p>

<p>孔子曰：“求！周任有言曰：‘阵力就列，不能者止。’危而不持，颠而不扶，则将焉用彼相矣？且尔言过矣。虎兕出于柙，龟玉毁于椟中，是谁之过与？”
</p>

<p>冉有曰：“今夫颛臾，固而近于费。今不取，后世必为子孙忧。”
</p>

<p>孔子曰：“求！君子疾夫舍曰‘欲之’而必为之辞。丘也闻有国有家者，不患寡而患不均，不患贫而患不安。盖均无贫，和无寡，安无倾。夫如是，故远人不服，则修文德以来之。既来之，则安之。今由与求也，相夫子，远人不服而不能来也，邦分崩离析而不能守也，而谋动干戈于邦内。吾恐季孙之忧，不在颛臾，而在萧墙之内也。”
</p>

<p>16 .2 孔子曰：“天下有道，则礼乐征伐自天子出；天下无道，则礼乐征伐自诸侯出。自诸侯出，盖十世希不失矣；自大夫出，五世希不失矣；陪臣执国命，三世希不失矣。天下有道，则政不在大夫。天下有道，则庶人不议。”
</p>

<p>16 .3 孔子曰：“禄之去公室五世矣，政逮于大夫四世矣，故夫三桓之子孙微矣。”
</p>

<p>16 .4 孔子曰：“益者三友，损者三友。友直，友谅，友多闻，益矣。友便辟，友善柔，友便佞，损矣。”
</p>

<p>16 .5 孔子曰：“益者三乐，损者三乐。乐节礼乐，乐道人之善，乐多贤友，益矣。乐骄乐，乐佚游，乐宴乐，损矣。”
</p>

<p>16 .6 孔子曰：“侍于君子有三：言未及之而言，谓之躁；言及之而不言，谓之隐；未见颜色而言，谓之瞽。”
</p>

<p>16 .7 孔子曰：“君子有三戒：少之时，血气未定，戒之在色；及其壮也，血气方刚，戒之在斗；及其老也，血气既衰，戒之在得。”
</p>

<p>16 .8 孔子曰：“君子有三畏：畏天命，畏大人，畏圣人之言。小人不知天命而不畏也，狎大人，侮圣人之言。”
</p>

<p>16 .9 孔子曰：“生而知之者上也，学而知之者次也；困而学之，又其次也；困而不学，民斯为下矣。”
</p>

<p>16 .10 孔子曰：“君子有九思：视思明，听思聪，色思温，貌思恭，言思忠，事思敬，疑思问，忿思难，见得思义。”
</p>

<p>16 .11 孔子曰：“见善如不及，见不善如探汤。吾见其人矣，吾闻其语矣。隐居以求其志，行义以达其道。吾闻其语矣，未见其人也。”
</p>

<p>16 .12 齐景公有马千驷，死之日，民无德而称焉。伯夷、叔齐饿于首阳之下，民到于今称之。其斯之谓与？
</p>

<p>16 .13 陈亢问于伯鱼曰：“子亦有异闻乎？”对曰：“未也。尝独立，鲤趋而过庭。曰：‘学《诗》乎？’对曰：‘未也。’‘不学《诗》，无以言。’鲤退而学《诗》。他日，又独立，鲤趋而过庭。曰：‘学礼乎？’对曰：‘未也。’‘不学礼，无以立。’鲤退而学礼。闻斯二者。”陈亢退而喜曰：“问一得三：闻《诗》，闻礼，又闻君子之远其子也。”
</p>

<p>16 .14 邦君之妻，君称之曰“夫人”，夫人自称曰“小童”；邦人称之曰“君夫人”，称诸异邦曰“寡小君”；异邦人称之，亦曰“君夫人”。
</p>

<p>阳货篇第十七论语目录
</p>

<p>17 .1 阳货欲见孔子，孔子不见，归孔子豚。孔子时其亡也，而往拜之。遇诸涂。谓孔子曰：“来！予与尔言。”曰：“怀其宝而迷其邦，可谓仁乎？”曰：“不可。”“好从事而亟失时，可谓知乎？”曰：“不可。”“日月逝矣，岁不我与。”孔子曰：“诺。吾将仕矣。”
</p>

<p>17 .2 子曰：“性相近也，习相远也。”
</p>

<p>17 .3 子曰：“唯上知与下愚不移。”
</p>

<p>17 .4 子之武城，闻弦歌之声。夫子莞尔而笑，曰：“割鸡焉用牛刀？”子游对曰：“昔者偃也闻诸夫子曰：‘君子学道则爱人，小人学道则易使也。’”子曰：“二三子！偃之言是也。前言戏之耳。”
</p>

<p>17 .5 公山弗扰以费畔，召，子欲往。子路不说，曰：“末之也，已，何必公山氏之之也？”子曰：“夫召我者，而岂徒哉？如有用我者，吾其为东周乎？”
</p>

<p>17 .6 子张问仁于孔子。孔子曰：“能行五者于天下，为仁矣。”“请问之。”曰：“恭宽信敏惠。恭则不侮，宽则得众，信则人任焉，敏则有功，惠则足以使人。”
</p>

<p>17 .7 佛肸召，子欲往。子路曰：“昔者由也闻诸夫子曰：‘亲于其身为不善者，君子不入也。’佛肸以中牟畔，子之往也，如之何？”子曰：“然。有是言也。不曰坚乎，磨而不磷；不曰白乎，涅而不缁。吾岂匏瓜也哉？焉能系而不食？”
</p>

<p>17 .8 子曰：“由也！女闻六言六蔽矣乎？”对曰：“未也。”“居！吾语女。好仁不好学，其蔽也愚；好知不好学，其蔽也荡；好信不好学，其蔽也贼；好直不好学，其蔽也绞；好勇不好学，其蔽也乱；好刚不好学，其蔽也狂。”
</p>

<p>17 .9 子曰：“小子何莫学夫《诗》？诗，可以兴，可以观，可以群，可以怨。迩之事父，远之事君；多识于鸟兽草木之名。”
</p>

<p>17 .10 子谓伯鱼曰：“女为《周南》、《召南》矣乎？人而不为《周南》、《召南》，其犹正墙面而立也与？”
</p>

<p>17 .11 子曰：“礼云礼云，玉帛云乎哉？乐云乐云，钟鼓云乎哉？”
</p>

<p>17 .12 子曰：“色厉而内荏，譬诸小人，其犹穿窬之盗也与？”
</p>

<p>17 .13 子曰：“乡原，德之贼也。”
</p>

<p>17 .14 子曰：“道听而涂说，德之弃也。”
</p>

<p>17 .15 子曰：“鄙夫可与事君也与哉？”其未得之也，患得之，既得之，患失之，苟患失之，无所不至矣。“
</p>

<p>17 .16 子曰：“古者民有三疾，今也或是之亡也。古之狂也肆，今之狂也荡；古之矜也廉，今之矜也忿戾；古之愚也直，今之愚也诈而已矣。”
</p>

<p>17 .17 子曰：“巧言令色，鲜矣仁。”
</p>

<p>17 .18 子曰：“恶紫之夺朱也，恶郑声之乱雅乐也，恶利口之覆邦家者。”
</p>

<p>17 .19 子曰：“予欲无言。”子贡曰：“子如不言，则小子何述焉？”子曰：“天何言哉？四时行焉，百物生焉。天何言哉？”
</p>

<p>17 .20 孺悲欲见孔子，孔子辞以疾。将命者出户，取瑟而歌，使之闻之。
</p>

<p>17 .21 宰我问：“三年之丧，期已久矣。君子三年不为礼，礼必坏；三年不为乐，乐必崩。旧谷既没，新谷既升，钻燧改火，期可已矣。”子曰：“食夫稻，衣夫锦，于女安乎？”曰：“安。”“女安，则为之。夫君子之居丧，食旨不甘，闻乐不乐，居处不安，故不为也。今女安，则为之！”宰我出。子曰：“予之不仁也！子生三年，然后免于父母之怀。夫三年之丧，天下之通丧也。予也有三年之爱于其父母乎？”
</p>

<p>17 .22 子曰：“饱食终日，无所用心，难矣哉！不有博弈者乎？为之，犹贤乎已。”
</p>

<p>17 .23 子路曰：“君子尚勇乎！”子曰：“君子义以为上。君子有勇而无义为乱，小人有勇而无义为盗。”
</p>

<p>17 .24 子贡曰：“君子亦有恶乎！”子曰：“有恶：恶称人之恶者，恶居下流而上者，恶勇而不礼者，恶果敢而窒者。”曰：“赐也亦有恶乎？”“恶徼以为知者，恶不孙以为勇者，恶讦以为直者。”
</p>

<p>17 .25 子曰：“唯女子与小人为难养也，近之则不孙，远之则怨。”
</p>

<p>17 .26 子曰：“年四十而见恶焉，其终也已。”
</p>

<p>微子篇第十八论语目录
</p>

<p>18 .1 微子去之，箕子为之奴，比干谏而死。孔子曰：“殷有三仁焉。”
</p>

<p>18 .2 柳下惠为士师，三黜。人曰：“子未可以去乎？”曰：“直道而事人，焉往而不三黜？枉道而事人，何必去父母之邦？”
</p>

<p>18 .3 齐景公待孔子曰：“若季氏，则吾不能；以季、孟之间待之。”曰：“吾老矣，不能用也。”孔子行。
</p>

<p>18 .4 齐人归女乐，季桓子受之，三日不朝，孔子行。
</p>

<p>18 .5 楚狂接舆歌而过孔子曰：“凤兮凤兮！何德之衰？往者不可谏，来者犹可追。已而！已而！今之从政者殆而！”孔子下，欲与之言。趋而辟之，不得与之言。
</p>

<p>18 .6 长沮、桀溺耦而耕，孔子过之，使子路问津焉。长沮曰：“夫执舆者为谁？”子路曰：“为孔丘。”曰：“是鲁孔丘与？”曰：“是也。”曰：“是知津矣。”问于桀溺。桀溺曰：“子为谁？”曰：“为仲由”。曰：“是鲁孔丘之徒与？”对曰：“然。”曰：“滔滔者天下皆是也，而谁以易之？且而与其从辟人之士也，岂若从辟世之士哉？”耨而不辍。子路行以告。夫子怃然曰：“鸟兽不可与同群，吾非斯人之徒与而谁与？天下有道，丘不与易也。”
</p>

<p>18 .7 子路从而后，遇丈人，以杖荷蓧。子路问曰：“子见夫子乎？”丈人曰：“四体不勤，五谷不分，孰为夫子？”植其杖而芸。子路拱而立。止子路宿，杀鸡为黍而食之，见其二子焉。明日，子路行以告。子曰：“隐者也。”使子路反见之。至，则行矣。子路曰：“不仕无义。长幼之节，不可废也；君臣之义，如之何其废之？欲洁其身，而乱大伦。君子之仕也，行其义也。道之不行，已知之矣。”
</p>

<p>18 .8 逸民：伯夷、叔齐、虞仲、夷逸、朱张、柳下惠、少连。子曰：“不降其志，不辱其身，伯夷、叔齐与！”谓“柳下惠、少连，降志辱身矣，言中伦，行中虑，其斯而已矣。”谓“虞仲、夷逸，隐居放言，身中清，废中权。我则异于是，无可无不可。”
</p>

<p>18 .9 大师挚适齐，亚饭干适楚，三饭缭适蔡，四饭缺适秦，鼓方叔入于河，播武入于汉，少师阳、击磬襄入于海。
</p>

<p>18 .10 周公谓鲁公曰：“君子不施其亲，不使大臣怨乎不以。故旧无大故，则不弃也。无求备于一人！”
</p>

<p>18 .11 周有八士：伯达、伯适、仲突、仲忽、叔夜、叔夏、季随、季駉。
</p>

<p>子张篇第十九论语目录
</p>

<p>19 .1 子张曰：“士见危致命，见得思义，祭思敬，丧思哀，其可已矣。”
</p>

<p>19 .2 子张曰：“执德不弘，信道不笃，焉能为有？焉能为亡？”
</p>

<p>19 .3 子夏之门人问交于子张。子张曰：“子夏云何？”对曰：“子夏曰：‘可者与之，其不可者拒之。’”子张曰：“异乎吾所闻：君子尊贤而容众，嘉善而矜不能。我之大贤与，于人何所不容？我之不贤与，人将拒我，如之何其拒人也？”
</p>

<p>19 .4 子夏曰：“虽小道，必有可观者焉；致远恐泥，是以君子不为也。”
</p>

<p>19 .5 子夏曰：“日知其所亡，月无忘其所能，可谓好学也已矣。”
</p>

<p>19 .6 子夏曰：“博学而笃志，切问而近思，仁在其中矣。”
</p>

<p>19 .7 子夏曰：“百工居肆以成其事，君子学以致其道。”
</p>

<p>19 .8 子夏曰：“小人之过也必文。”
</p>

<p>19 .9 子夏曰：“君子有三变：望之俨然，即之也温，听其言也厉。”
</p>

<p>19 .10 子夏曰：“君子信而后劳其民，未信则以为厉己也。信而后谏，未信则以为谤己也。”
</p>

<p>19 .11 子夏曰：“大德不逾闲，小德出入可也。”
</p>

<p>19 .12 子游曰：“子夏之门人小子，当酒扫应对进退，则可矣，抑末也。本之则无，如之何？”子夏闻之，曰：“噫！言游过矣！君子之道，孰先传焉，孰后倦焉？譬诸草木，区以别矣。君子之道，焉可诬也？有始有卒者，其惟圣人乎！”
</p>

<p>19 .13 子夏曰：“仕而优则学，学而优则仕。”
</p>

<p>19 .14 子游曰：“丧致乎哀而止。”
</p>

<p>19 .15 子游曰：“吾友张也为难能也，然而未仁。”
</p>

<p>19 .16 曾子曰：“堂堂乎张也，难与并为仁矣。”
</p>

<p>19 .17 曾子曰：“吾闻诸夫子：人未有自致者也，必也亲丧乎！”
</p>

<p>19 .18 曾子曰：“吾闻诸夫子：孟庄子之孝也，其他可能也；其不改父之臣与父之政，是难能也。”
</p>

<p>19 .19 孟氏使阳肤为士师，问于曾子。曾子曰：“上失其道，民散久矣。如得其情，则哀矜而勿喜！”
</p>

<p>19 .20 子贡曰：“纣之不善，不如是之甚也。是以君子恶居下流，天下之恶皆归焉。”
</p>

<p>19 .21 子贡曰：“君子之过也，如日月之食焉；过也，人皆见之；更也，人皆抑之。”
</p>

<p>19 .22 卫公孙朝问于子贡曰：“仲尼焉学？”子贡曰：“文、武之道，未坠于地，在人。贤者识其大者，不贤者识其小者。莫不有文武之道焉。夫子焉不学？而亦何常师之有？”
</p>

<p>19 .23 叔孙武叔语大夫于朝，曰：“子贡贤于仲尼。”子服景伯以告子贡。子贡曰：“譬之宫墙，赐之墙也及肩，窥见室家之好。夫子之墙数仞，不得其门而入，不见宗庙之美，百官之富。得其门者或寡矣。夫子之云，不亦宜乎！”
</p>

<p>19 .24 叔孙武叔毁仲尼。子贡曰：“无以为也！仲尼不可毁也。他人之贤者，丘陵也，犹可逾也；仲尼，日月也，无得而逾焉。人虽欲自绝，其何伤于日月乎？多见其不知量也。”
</p>

<p>19 .25 陈子禽谓子贡曰：“子为恭也，仲尼岂贤于子乎？”子贡曰：“君子一言以为知，一言以为不知，言不可不慎也。夫子之不可及也，犹天之不可阶而升也。夫子之得邦家者，所谓立之斯立，道之斯行，绥之斯来，动之斯和。其生也荣，其死也哀。如之何其可及也？”
</p>

<p>尧曰篇第二十论语目录
</p>

<p>20 .1 尧曰：“咨！尔舜。天之历数在尔躬，允执其中。四海困穷，天禄永终。”舜亦以命禹。曰：“予小子履，敢用玄牡，敢昭告于皇皇后帝：有罪不敢赦。帝臣不蔽，简在帝心。朕躬有罪，无以万方；万方有罪，罪在朕躬。”周有大赉，善人是富。“虽有周亲，不如仁人。百姓有过，在予一人。”谨权量，审法度，修废官，四方之政行焉。兴灭国，继绝世，举逸民，天下之民归心焉。所重：民、食、丧、祭。宽则得众，信则民任焉，敏则有功，公则说。
</p>

<p>20 .2 子张问于孔子曰：“何如斯可以从政矣？”子曰：“尊五美，屏四恶，斯可以从政矣。”子张曰：“何谓五美？”子曰：“君子惠而不费，劳而不怨，欲而不贪，泰而不骄，威而不猛。”子张曰：“何谓惠而不费？”子曰：“因民之所利而利之，斯不亦惠而不费乎？择可劳而劳之，又谁怨？欲仁而得仁，又焉贪？君子无众寡，无小大，无敢慢，斯不亦泰而不骄乎？君子正其衣冠，尊其瞻视，俨然人望而畏之，斯不亦威而不猛乎？”子张曰：“何谓四恶？”子曰：“不教而杀谓之虐；不戒视成谓之暴；慢令致期谓之贼；犹之与人也，出纳之吝谓之有司”。
</p>

<p>20 .3 孔子曰：“不知命，无以为君子也；不知礼，无以立也；不知言，无以知人也。”</p>



<p style='float:right;'>本页共548段，25556个字符，69719 Byte(字节)</p>﻿




</div>


<div>
<a id="ftsizea" onclick='document.getElementById("container").style.fontSize = "1.4em";' target="_self" style="color:#fff;" title="大：1.4em"><div id="ftsize1" style="color:#fff;">大</div></a>
<a id="ftsizea" onclick='document.getElementById("container").style.fontSize = "1.2em";' target="_self" style="color:#fff;" title="中：1.2em"><div id="ftsize2" style="color:#fff;">中</div></a>
<a id="ftsizea" onclick='document.getElementById("container").style.fontSize = "1.0em";' target="_self" style="color:#fff;" title="小：1em"><div id="ftsize3" style="color:#fff;">小</div></a>

<a target="_self" style="color:#fff;"><div style="display:none; color:#fff;" id="goTopBtn">&and;</div></a>
<a onclick="shangy()" target="_self" style="color:#fff;"><div style="display:none; color:#fff;" id="shangy">&uarr;</div></a>
<a onclick="xiay()" target="_self" style="color:#fff;"><div id="xiay" style="color:#fff;">&darr;</div></a>
<a onclick="downn()" target="_self" style="color:#fff;"><div id="goBottom" style="color:#fff;">&or;</div></a>
<script type=text/javascript>
	goTopEx();
	function xiay(){
		window.scrollBy(0,window.innerHeight-10);
	}
	function shangy(){
		window.scrollBy(0,-window.innerHeight+10);
	}
	var obj3=document.getElementById("xiay");
	var obj4=document.getElementById("goBottom");
	function getHeight(){  
		if(browser4=="ch"){
			//谷歌浏览器
			return document.body.clientHeight; 
		}else{
			//IE、firefox等浏览器 
			return document.documentElement.clientHeight;  
		}  
	}
	getHeight()<window.innerHeight+50?obj3.style.display="none":obj3.style.display="";
	getHeight()<window.innerHeight+50?obj4.style.display="none":obj4.style.display="";
	if(browser4!="ch"){	//firefox需要尝一下才显示向下图标
		xiay();
		shangy();
	}
</script>
</div>

</body>
</html>
